Gruppo Atletica Moggese
Associazione Sportiva Dilettantistica
Statuto

Articolo 1 – Denominazione e sede
È costituita in Moggio Udinese (UD), con sede in Via Arturo Zardini, 1, una associazione sportiva dilettantistica priva di personalità giuridica, ai sensi degli articoli 36 e seguenti del codice civile e del D. Lgs. 26/02/2021 n. 36, denominata “Gruppo Atletica Moggese – Associazione Sportiva Dilettantistica", in breve "G. A. Moggese ASD" (d'ora in poi "Associazione").
La variazione dell'indirizzo, purché nello stesso Comune, potrà essere deliberata dal Consiglio Direttivo, senza che ciò costituisca modifica del presente statuto.

Articolo 2 – Scopo
L'Associazione ha per oggetto l'esercizio in via stabile e principale, lo sviluppo e la diffusione di attività sportiva dilettantistica connessa alla pratica dell'atletica leggera intesa come mezzo di maturazione psico-fisica e morale, ivi comprese la formazione, la didattica, la preparazione e l'assistenza all'attività sportiva dilettantistica.
L'Associazione è apolitica e non ha scopo di lucro; durante la sua vita non potranno essere distribuiti, nemmeno in modo indiretto o differito, avanzi di gestione, fondi, riserve o capitale.
L'Associazione è caratterizzata dalla democraticità della struttura, dall'uguaglianza dei diritti di tutti gli Associati, dall'elettività delle cariche associative e dall'obbligatorietà del bilancio; si avvale prevalentemente delle prestazioni volontarie, personali e gratuite dei propri aderenti e non può assumere lavoratori dipendenti o avvalersi di prestazioni di lavoro autonomo se non per assicurare il regolare funzionamento delle strutture o qualificare e specializzare le sue attività. Tutti gli incarichi sociali si intendono a titolo gratuito.
A fronte delle prestazioni fornite dai volontari potranno essere rimborsate solo le spese documentate relative al vitto, all'alloggio, al viaggio e al trasporto sostenute fuori dal territorio comunale di residenza del percipiente. Le spese sostenute dal volontario possono essere rimborsate anche a fronte di autocertificazione resa ai sensi dell'articolo 46 del D.P.R. 28/12/2000, n. 445, purché non superino l'importo di 150 euro mensili e il Consiglio Direttivo deliberi sulle tipologie di spese e le attività di volontariato per le quali è ammessa questa modalità di rimborso.
L'Associazione si impegna a raggiungere i suoi scopi nel rispetto dei diritti umani e di principi come l'inclusione sociale, le pari opportunità e la sostenibilità ambientale, e promuovendo valori come il fair play, la lealtà, la dedizione, l'osservanza delle regole e il rispetto reciproco.
L'Associazione accetta tutte le disposizioni statutarie della Federazione Italiana di Atletica Leggera (FIDAL) e degli altri Enti riconosciuti dal CONI a cui è affiliata e si impegna ad accettare eventuali provvedimenti disciplinari che gli organi sportivi competenti dovessero adottare a suo carico, nonché eventuali decisioni che le autorità federali dovessero prendere in tutte le vertenze di carattere tecnico e disciplinare attinenti all'attività sportiva.
Costituiscono parte integrante del presente statuto le norme degli statuti e dei regolamenti federali o regolamenti organici nella parte relativa all'organizzazione e alla gestione delle società affiliate.

Articolo 3 - Attività
L'Associazione raggiunge gli scopi sociali mediante l'organizzazione e la gestione di ogni forma di attività sportiva dilettantistica, agonistica o ricreativa, motoria o meno, idonea a promuovere la conoscenza e la pratica dell'atletica leggera.
In particolare, l'Associazione si dedica in via stabile e principale alle seguenti attività:
    • svolgimento di attività didattica per l'avvio, l'aggiornamento o il perfezionamento della tecnica nello svolgimento delle varie discipline;
    • partecipazione a competizioni sportive, comprese la preparazione e l'assistenza;
    • organizzazione di competizioni, eventi o manifestazioni sportive;
    • organizzazione di corsi didattici, progetti formativi o altri eventi, anche in collaborazione con scuole, associazioni, enti o istituzioni, al fine di divulgare i valori dell'attività fisica quale strumento per migliorare lo stato di salute, il benessere psico-fisico e la qualità della vita, nonché quale mezzo di educazione, di sviluppo e di aggregazione sociale.
Al fine di reperire le risorse necessarie al raggiungimento dei suoi scopi, l'Associazione può svolgere attività secondarie e strumentali, tra cui:
    • la gestione, la conduzione e/o la manutenzione ordinaria di impianti ed attrezzature sportive;
    • l'acquisto collettivo di materiale tecnico sportivo da distribuire tra gli Associati e/o i tesserati secondo il principio “dell'economia solidale” senza l'applicazione di alcun ricarico secondo le modalità di funzionamento dei gruppi di acquisto solidale;
    • la vendita di articoli sportivi;
    • la stipula di contratti di sponsorizzazione e promo-pubblicitari e la commercializzazione di diritti audiovisivi;
    • l'organizzazione di raccolte fondi, feste paesane, mostre, iniziative benefiche ed altri eventi, eventualmente anche con somministrazione di bevande e alimenti,
    • l'edizione e la diffusione di riviste o di altre pubblicazioni connesse alle attività sociali;
    • ogni altra attività deliberata dal Consiglio Direttivo compatibilmente con eventuali limiti imposti dalla normativa vigente e nel rispetto di eventuali linee guida indicate dall'Assemblea degli Associati.

Articolo 4 – Durata
L'Associazione è costituita a tempo indeterminato e può essere sciolta soltanto con delibera dell'Assemblea straordinaria degli Associati.

Articolo 5 – Associati
Può far parte dell'Associazione in qualità di Associato qualunque persona fisica che condivida gli obiettivi ed i valori dell'Associazione osservandone il presente statuto e i suoi regolamenti.
Chi intenda aderire all'Associazione deve presentare domanda al Consiglio Direttivo o a uno dei Consiglieri appositamente delegati dal medesimo Consiglio.
La qualifica di Associato si acquisisce nel momento in cui viene presentata la domanda di ammissione e pagata la quota associativa. La validità della qualifica di Associato, conseguita all'atto della presentazione della domanda di ammissione, è subordinata all'accoglimento della domanda stessa da parte del Consiglio Direttivo. In ogni caso il Consiglio Direttivo, nei sessanta giorni successivi, potrà procedere al rigetto della domanda di ammissione con delibera motivata, tempestivamente comunicata al richiedente. Avverso il rigetto l'interessato può proporre reclamo all'Assemblea generale degli Associati entro e non oltre 15 giorni dalla comunicazione del diniego.
La validità della qualifica di Associato si rinnova annualmente con il pagamento della quota associativa.
L'importo della quota associativa, definito dall'Assemblea, non può essere restituito, trasferito a terzi o rivalutato.
Viene espressamente escluso ogni limite, sia temporale che operativo, al rapporto associativo medesimo e ai diritti che ne derivano, fermo restando il diritto di recesso.
In caso di domanda di ammissione ad Associato presentata da un minorenne, la stessa deve essere controfirmata dall'esercente la responsabilità genitoriale. Chi sottoscrive la domanda rappresenta il minore a tutti gli effetti nei confronti dell'Associazione e risponde verso la stessa per tutte le obbligazioni dell'Associato minorenne.

Articolo 5 bis – Diritti e doveri degli Associati
Ogni Associato gode, dal momento dell'ammissione e fintantoché è in regola con il versamento della quota associativa annuale, del diritto di partecipazione e voto alle Assemblee generali degli Associati. Alle Assemblee sono convocati anche gli Associati minorenni che vengono rappresentati, con diritto di voto, dall'esercente la potestà genitoriale che ha sottoscritto la domanda di ammissione ad Associato del minore.
Il diritto all'elettorato passivo è riservato agli Associati maggiorenni; tale diritto viene automaticamente acquisito dall'Associato minorenne al raggiungimento della maggiore età.
La qualifica di Associato dà inoltre diritto a partecipare alle attività associative, frequentare la sede sociale e consultare i libri sociali secondo le modalità stabilite dal Consiglio Direttivo.
Gli Associati sono tenuti al puntuale pagamento delle quote associative e dei contributi deliberati dall'Assemblea, nonché al rispetto delle norme statutarie e regolamentali dell'Associazione e delle disposizioni emanate dal Consiglio Direttivo.

Articolo 5 ter – Decadenza degli Associati
Gli Associati cessano di appartenere all'Associazione nei seguenti casi:
    • recesso volontario, con efficacia dal trentesimo giorno successivo a quello nel quale la relativa comunicazione è ricevuta dal Consiglio Direttivo;
    • per determinazione unilaterale da parte del Consiglio Direttivo a seguito di morosità nel pagamento della quota associativa o di altre quote d'iscrizione;
    • radiazione, deliberata dalla maggioranza assoluta dei componenti del Consiglio Direttivo, pronunciata contro l'Associato che commetta, anche al di fuori dell'ambito dell'Associazione, azioni ritenute disonorevoli nei confronti dell'Associazione o che, con la sua condotta, costituisca ostacolo al buon andamento del Sodalizio. Il provvedimento di radiazione assunto dal Consiglio Direttivo deve essere ratificato dall'Assemblea generale degli Associati. Il provvedimento di radiazione rimane sospeso fino alla data di svolgimento dell'Assemblea. Nel corso di tale Assemblea, alla quale deve essere convocato l'Associato interessato, si procede in contraddittorio con quest'ultimo ad una disamina degli addebiti. L'Associato radiato non può essere più ammesso.

Articolo 6 – Organi
Gli organi sociali sono:
    • l'Assemblea generale degli Associati;
    • il Consiglio Direttivo.

Articolo 7 – Assemblee generale degli Associati
L'Assemblea generale degli Associati, o Assemblea degli Associati o Assemblea, è il massimo organo deliberativo dell'Associazione ed è convocata in sessioni ordinarie o straordinarie. Quando è regolarmente convocata e costituita, l'Assemblea rappresenta l'universalità degli Associati e le deliberazioni da essa legittimamente adottate obbligano tutti gli Associati, anche se non intervenuti o dissenzienti.
Possono partecipare attivamente alle Assemblee i soli Associati iscritti nel libro degli Associati e in regola con il pagamento della quota associativa dell'anno corrente.
Ogni Associato può rappresentare in Assemblea per mezzo di delega scritta non più di un altro Associato.
L'Assemblea deve essere convocata presso la sede dell'Associazione o comunque in luogo idoneo a garantirne la massima partecipazione degli Associati. La convocazione dell'Assemblea avviene mediante affissione di avviso nella sede o nella bacheca dell'Associazione e contestuale comunicazione agli Associati per mezzo di posta ordinaria, posta elettronica o altri canali di comunicazione che possano raggiungere individualmente gli interessati. Nell'avviso di convocazione devono essere indicati la data, l'ora e il luogo dell'adunanza (sia in prima che in seconda convocazione) unitamente all'elenco degli argomenti da discutere ed eventuali modalità di partecipazione da remoto.
Le Assemblee sono presiedute dal Presidente del Consiglio Direttivo; in caso di sua assenza o impedimento, dal VicePresidente del Consiglio Direttivo o, in subordine, da una delle persone legittimamente intervenute all'Assemblea e designata dalla maggioranza dei presenti. Il Presidente d'Assemblea dirige e regola le discussioni e stabilisce le modalità e l'ordine delle votazioni.
L'Assemblea nomina un Segretario d'Assemblea e, se necessario, due scrutatori. L'assistenza del Segretario d'Assemblea non è necessaria quando il verbale dell'Assemblea sia redatto da un notaio. Di ogni Assemblea deve essere redatto un verbale che dovrà essere firmato dal Presidente d'Assemblea, dal Segretario d'Assemblea e, se nominati, dai due scrutatori; copia dello stesso deve essere messa a disposizione di tutti gli Associati con le formalità ritenute più idonee dal Consiglio Direttivo per garantirne la massima diffusione.

Articolo 7 bis - Assemblea ordinaria
L'Assemblea ordinaria delibera:
    • gli indirizzi e le direttive generali dell'Associazione;
    • l'approvazione dei regolamenti sociali;
    • l'elezione del Consiglio Direttivo dell'Associazione;
    • l'importo della quota associativa annuale su proposta del Consiglio Direttivo;
    • sui ricorsi presentati contro i provvedimenti di rigetto delle domande di ammissione e quelli presentati dagli Associati raggiunti da provvedimento di radiazione;
    • su tutti gli argomenti attinenti alla vita e ai rapporti dell'Associazione che non rientrino nella competenza dell'Assemblea straordinaria e che siano legittimamente sottoposti al suo esame.
L'Assemblea ordinaria deve essere convocata almeno una volta l'anno, entro quattro mesi dalla chiusura dell'esercizio sociale, per l'approvazione dei bilanci e l'esame delle relazioni morali.
La convocazione dell'Assemblea ordinaria viene effettuata dal Consiglio Direttivo almeno otto giorni prima dello svolgimento.
L'Assemblea ordinaria è validamente costituita in prima convocazione quando è presente la maggioranza assoluta degli Associati. In seconda convocazione, trascorsa almeno un'ora dalla prima, l'Assemblea ordinaria è validamente costituita qualunque sia il numero degli Associati intervenuti. In ogni caso, l'Assemblea ordinaria delibera validamente con il voto favorevole della maggioranza degli Associati presenti.

Articolo 7 ter - Assemblea straordinaria
L'Assemblea straordinaria delibera sulle seguenti materie:
    • approvazione delle modifiche allo statuto sociale;
    • atti e contratti relativi a diritti reali immobiliari;
    • scioglimento dell'Associazione e modalità di liquidazione.
La convocazione dell'Assemblea straordinaria viene effettuata dal Consiglio Direttivo almeno otto giorni prima dello svolgimento.
La convocazione dell'Assemblea straordinaria può essere richiesta al Consiglio Direttivo da almeno un terzo degli Associati. In tal caso la convocazione è atto dovuto da parte del Consiglio Direttivo ed i richiedenti ne propongono l'ordine del giorno.
L'Assemblea straordinaria è validamente costituita in prima convocazione quando sono presenti due terzi degli Associati. In seconda convocazione, trascorsa almeno un'ora dalla prima, l'Assemblea straordinaria è validamente costituita qualunque sia il numero degli Associati intervenuti. In ogni caso, l'Assemblea straordinaria delibera validamente con il voto favorevole dei quattro quinti degli Associati presenti.

Articolo 8 – Consiglio Direttivo
Il Consiglio Direttivo è l'organo responsabile della gestione dell'Associazione e cura collegialmente l'esercizio dell'attività associativa.
Il Consiglio Direttivo rimane in carica quattro anni e i suoi componenti sono rieleggibili. I Consiglieri, compreso il Presidente del Consiglio Direttivo, terminano il loro mandato alla data dell'Assemblea convocata per l'approvazione del bilancio relativo all'ultimo esercizio del quadriennio.
Il Consiglio Direttivo è composto da un minimo di sette a un massimo di nove Associati che occupano i primi posti nella graduatoria risultante dal verbale delle operazioni di spoglio delle votazioni per il rinnovo del Consiglio Direttivo redatto dal Presidente dell'apposita commissione elettorale a tale scopo costituita. In caso di parità di voti ricevuti, la precedenza è data al candidato più anziano.
In caso di rinuncia, dimissioni o vacanza di membri eletti, subentrano i candidati che in graduatoria seguono immediatamente l'ultimo degli eletti. Qualora dopo l'ultimo eletto non vi siano altri candidati votati, sempre che il numero dei Consiglieri sia almeno pari alla metà dei componenti eletti inizialmente, il Consiglio Direttivo rimane in carica con il numero ridotto di componenti fino all'Assemblea successiva, dove saranno integrati i Consiglieri vacanti.
Il Consiglio Direttivo decade anticipatamente in caso di:
    • contemporanea vacanza, per qualsivoglia causa, di oltre la metà dei suoi componenti;
    • dimissioni o impedimento definitivo del Presidente;
    • mancata approvazione del bilancio consuntivo di esercizio da parte dell'Assemblea.
In queste ipotesi il Presidente o, in caso di suo impedimento o vacanza, il Vice Presidente oppure, in subordine, il Consigliere più anziano, dovrà provvedere entro due mesi alla convocazione dell'Assemblea ordinaria per il rinnovo delle cariche, da celebrarsi entro il mese successivo, curando nel frattempo l'ordinaria amministrazione. Fino alla nuova costituzione del Consiglio Direttivo e limitatamente agli affari urgenti ed alla ordinaria amministrazione, le funzioni saranno svolte dal Presidente o in sua mancanza dal Vice Presidente in regime di prorogatio.

Articolo 8 bis - Compiti del Consiglio Direttivo
Sono compiti del Consiglio Direttivo:
    • redigere i bilanci e le relazioni da sottoporre all'attenzione dell'Assemblea;
    • occuparsi della convocazione delle Assemblee qualora lo reputi necessario o venga chiesto dagli Associati;
    • proporre all'Assemblea l'importo delle quote associative annuali;
    • deliberare sulle domande di ammissione ad Associati;
    • adottare i provvedimenti di radiazione verso gli Associati qualora si dovessero rendere necessari;
    • redigere gli eventuali regolamenti interni relativi all'attività sociale da sottoporre all'approvazione dell'Assemblea;
    • attuare le finalità previste dallo statuto e rendere operative le decisioni dell'Assemblea;
    • assumere le decisioni inerenti la direzione e il coordinamento dei collaboratori e dei lavoratori di cui si avvale l'Associazione nonché degli eventuali volontari e curare l'esecuzione degli adempimenti di cui al D.Lgs. 36/2021 e/o di altre normative in materia di lavoro sportivo.

Articolo 8 ter - Riunioni del Consiglio Direttivo
Il Consiglio Direttivo si riunisce ogni qualvolta il Presidente lo ritenga necessario, oppure quando ne sia fatta richiesta da un terzo dei Consiglieri e di norma almeno tre volte all'anno.
Il Consiglio Direttivo è validamente costituito con la presenza (anche da remoto se si utilizzano strumenti e tecnologie che garantiscano in continuo la possibilità di interazione reciproca) della maggioranza dei Consiglieri in carica e delibera validamente con il voto favorevole della maggioranza dei Consiglieri presenti. In caso di parità il voto del Presidente è determinante. In caso di assenza del Presidente e del Vice Presidente, le funzioni del Presidente sono svolte da uno dei Consiglieri presenti designato dalla maggioranza dei presenti.
Le deliberazioni del Consiglio Direttivo, per la loro validità, devono risultare da un verbale sottoscritto dal verbalizzante stesso e da chi ha presieduto la riunione. Il verbale deve essere messo a disposizione per la consultazione da parte degli Associati che ne facciano richiesta.

Articolo 9 - Cariche sociali
I Consiglieri sono tutti e soli i membri del Consiglio Direttivo e si spartiscono gli incarichi nel modo che ritengono più opportuno per il miglior raggiungimento degli obiettivi sociali.
I Consiglieri Aggiunti possono essere nominati dal Consiglio Direttivo per partecipare, senza diritto di voto, alle sue riunioni e alla sua attività al fine di aiutare nella gestione e nell'indirizzamento dell'Associazione.
Il Consiglio Direttivo nomina nel proprio ambito il Presidente, il Vice Presidente, il Segretario ed il Tesoriere. Non è esclusa la possibilità di assegnare i ruoli di Segretario e Tesoriere allo stesso Consigliere.
Il Presidente del Consiglio Direttivo dirige l'Associazione, ne controlla il funzionamento nel rispetto dell'autonomia degli altri organi sociali, ne è il legale rappresentante in ogni evenienza ed è rieleggibile.
Il Vice Presidente sostituisce il Presidente in caso di sua assenza o impedimento temporaneo. Il Vice Presidente, inoltre, svolge quelle mansioni delle quali venga espressamente delegato dal Presidente.
Il Segretario cura gli aspetti amministrativi dell'Associazione, coordina l'esecuzione delle deliberazioni del Consiglio Direttivo, redige i verbali delle riunioni, attende alla corrispondenza e si occupa della tenuta degli archivi.
Il Tesoriere cura gli aspetti finanziari dell'Associazione, si incarica della tenuta dei libri contabili, della predisposizione dei bilanci, della gestione dei conti bancari nonché delle riscossioni e dei pagamenti da effettuare previo mandato del Consiglio Direttivo.
Il Direttore Tecnico, che può essere nominato dal Consiglio Direttivo anche all'esterno del suo ambito, assolve il suo compito nel quadro delle finalità associative e secondo gli indirizzi del Consiglio Direttivo; fa proposte al Consiglio Direttivo per la nomina dei tecnici, dei quali ne è il coordinatore. È il responsabile tecnico-sportivo dell'Associazione.
Possono ricoprire cariche sociali i soli Associati maggiorenni che non incorrano in cause di incompatibilità previste dall'ordinamento, ivi incluso quello sportivo, che non abbiano riportato condanne passate in giudicato per delitti non colposi e che non siano stati assoggettati da parte di CONI, CIP o federazioni ed enti sportivi ad essi aderenti, a squalifiche o sospensioni per periodi complessivamente intesi superiori ad un anno.

Articolo 10 – Il bilancio
Il Consiglio Direttivo redige annualmente i bilanci, preventivo e consuntivo, da sottoporre all'approvazione assembleare.
I bilanci devono essere redatti con chiarezza e devono rappresentare in modo veritiero e corretto la situazione patrimoniale ed economico-finanziaria dell'Associazione nel rispetto del principio di trasparenza nei confronti degli Associati.
I bilanci devono essere messi a disposizione per la consultazione da parte degli Associati che ne facciano richiesta.
Il patrimonio dell'Associazione è costituito dai beni mobili/immobili di proprietà dell'Associazione nonché acquisiti mediante lasciti o donazioni; dai contributi, erogazioni, lasciti e donazioni di enti e soggetti, sia pubblici che privati; da eventuali fondi di riserva costituiti con le eccedenze di bilancio.
I mezzi finanziari dell'Associazione sono costituiti dalle quote associative annuali ed eventuali contributi determinati dal Consiglio Direttivo, dai proventi derivanti dalle attività istituzionali organizzate dall'Associazione e da eventuali proventi di natura commerciale.
L'Associazione destina eventuali avanzi di gestione allo svolgimento dell'attività statutaria o all'incremento del proprio patrimonio.
L'Associazione deve tenere i seguenti libri sociali:
    • il libro degli Associati;
    • il libro delle adunanze e delle deliberazioni dell'Assemblea;
    • il libro delle adunanze e delle deliberazioni del Consiglio Direttivo.

Articolo 11 – Scioglimento
Lo scioglimento dell'Associazione è deliberato dall'Assemblea generale degli Associati, convocata in seduta straordinaria, con l'approvazione (a prescindere dal fatto che si svolga in prima o in seconda convocazione) di almeno quattro quinti degli Associati presenti. In questo caso non è ammesso il voto per delega. La richiesta da parte degli Associati dell'Assemblea generale straordinaria avente per oggetto lo scioglimento dell'Associazione deve essere presentata da almeno quattro quinti degli Associati.
L'Assemblea, all'atto dell'eventuale residuo attivo dell'Associazione, delibera, sentita l'autorità preposta, in merito alla destinazione dell'eventuale residuo attivo del patrimonio dell'Associazione. La destinazione del patrimonio residuo deve comunque avvenire in favore di altra associazione, ente o istituzione che persegua finalità sportive analoghe, fatte salve le diverse destinazioni imposte dalla legge.

Articolo 12 – Anno sociale
L'anno sociale e l'esercizio finanziario dell'Associazione iniziano l'1 gennaio e terminano il 31 dicembre di ciascun anno.

Articolo 13 – Clausola compromissoria
Tutte le controversie insorgenti tra l'Associazione e gli Associati o tra gli Associati medesimi sono devolute all'esclusiva competenza di un Collegio Arbitrale (Collegio dei Probiviri) costituito secondo le regole previste da federazioni o altri enti sportivi riconosciuti dal CONI a cui l'Associazione è affiliata.

Articolo 14 – Norme di rinvio
L’Associazione si obbliga a conformarsi alle norme e alle direttive del CONI, nonché agli statuti e ai regolamenti di federazioni o altri enti sportivi riconosciuti dal CONI a cui l'Associazione è affiliata e di cui riconosce la giurisdizione sportiva e disciplinare.
Per quanto non espressamente contemplato dal presente statuto o dagli statuti o regolamenti sopra menzionati si applicano le norme del codice civile e le disposizioni di legge vigenti di settore.
