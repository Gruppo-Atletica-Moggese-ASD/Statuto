Gruppo Atletica Moggese
Associazione Sportiva Dilettantistica
Statuto

Articolo 1 – Denominazione e sede
È costituita in Moggio Udinese (UD) con sede in Via Arturo Zardini, 1 una associazione sportiva dilettantistica, ai sensi degli articoli 36 e seguenti del Codice Civile, denominata “Gruppo Atletica Moggese – Associazione Sportiva Dilettantistica” che assume, per comodità, l’abbreviazione “G.A.M.-A.S.D.”.

Articolo 2 – Scopo
Il G.A.M.-A.S.D. ha per finalità lo sviluppo e la diffusione di attività sportiva connessa alla pratica dell'atletica leggera intesa come mezzo di fondazione psico-fisica e morale dei soci.
Il G.A.M.-A.S.D. è apolitico e non ha scopo di lucro. Durante la vita del G.A.M.-A.S.D. non potranno essere distribuiti, nemmeno in modo indiretto, avanzi di gestione, fondi, riserve o capitale.
È altresì caratterizzata dalla democraticità della struttura, dell’elettività e gratuità delle cariche associative e delle prestazioni fornite dagli associati e dell’obbligatorietà del bilancio; si deve avvalere prevalentemente di prestazioni volontarie, personali e gratuite dei propri aderenti e non può assumere lavoratori dipendenti o avvalersi di prestazioni di lavoro autonomo se non per assicurare il regolare funzionamento delle strutture o qualificare e specializzare le sue attività. Tutti gli incarichi sociali si intendono a titolo gratuito.

Articolo 3 - Attività
Il G.A.M.-A.S.D. raggiunge gli scopi sociali mediante la gestione di ogni forma di attività agonistica, ricreativa o di ogni altro tipo di attività motoria e non, idonea a promuovere la conoscenza e la pratica dell’atletica leggera.
Potrà, tra l’altro, svolgere l’attività di gestione, conduzione, manutenzione ordinaria di impianti ed attrezzature sportive. Il sodalizio è altresì tenuto allo svolgimento di attività didattica per l’avvio, l’aggiornamento e il perfezionamento nello svolgimento della pratica sportiva dell’atletica leggera.

Articolo 4 – Durata
La durata del G.A.M.-A.S.D. è illimitata e l'Associazione potrà essere sciolta solo con delibera dell’assemblea straordinaria degli associati.

Articolo 5 – Soci
Sono soci tutti coloro che partecipano alle attività sociali, previa iscrizione allo stesso. Viene espressamente escluso ogni limite, sia temporale che operativo, al rapporto associativo medesimo e ai diritti che ne derivano.
Possono far parte del G.A.M.-A.S.D. in qualità di soci solo le persone fisiche che ne facciano richiesta e che siano dotati di una irreprensibile condotta morale, civile e sportiva.
Tutti coloro che intendano far parte del G.A.M.-A.S.D. dovranno presentare domanda al Consiglio Direttivo.
La validità della qualità di socio efficacemente conseguita all’atto di presentazione della domanda di ammissione è subordinata all’accoglimento della domanda stessa da parte del Consiglio Direttivo, il cui giudizio deve sempre essere motivato e contro la cui decisione è ammesso appello all’assemblea generale.
In caso di domanda di ammissione a socio presentate da minorenni le stesse dovranno essere controfirmate dall’esercente la patria potestà parentale. Il genitore che sottoscrive la domanda, rappresenta il minore a tutti gli effetti nei confronti dell’associazione e risponde verso la stessa per tutte le obbligazioni dell’associato minorenne.
La quota associativa non può essere trasferita a terzi o rivalutata.

Articolo 5 bis – Diritti dei soci
Tutti i soci maggiorenni godono, dal momento dell’ammissione, del diritto di partecipazione alle assemblee sociali nonché dell’elettorato attivo e passivo. Tale diritto sarà automaticamente acquisito dal socio minorenne alla prima assemblea utile svoltasi dopo il raggiungimento della maggiore età.
La qualifica di socio dà diritto a frequentare le iniziative indette dal Consiglio Direttivo e la sede sociale, secondo le modalità stabilite nell’apposito regolamento.

Articolo 5 ter – Decadenza dei soci
I soci cessano di appartenere al G.A.M.-A.S.D. nei seguenti casi:
    • dimissioni volontarie;
    • morosità protrattasi per oltre due mesi dalla scadenza del versamento richiesto della quota associativa;
    • radiazione deliberata dalla maggioranza assoluta dei componenti del Consiglio Direttivo, pronunciata contro il socio che commette azioni ritenute disonorevoli dentro e fuori dell’associazione o che, con la sua condotta, costituisce ostacolo al buon andamento del sodalizio.
Il provvedimento di radiazione assunto dal Consiglio Direttivo deve essere ratificato dall’assemblea ordinaria. Nel corso di tale assemblea, alla quale deve essere convocato il socio interessato, si procederà in contraddittorio con l’interessato ad una disamina degli addebiti. Il provvedimento di radiazione è sospeso fino alla data di svolgimento dell’assemblea. L’associato radiato non può essere più ammesso.

Articolo 6 – Organi
Gli organi sociali sono:
    • l’Assemblea dei soci;
    • il Consiglio Direttivo;
    • il Presidente.

Articolo 7 – Assemblea
L’Assemblea generale dei soci è il massimo organo deliberativo del G.A.M.-A.S.D. ed è convocata in sessioni ordinarie o straordinarie.
Potranno prendere parte alle assemblee ordinarie e straordinarie del G.A.M.-A.S.D. i soli soci in regola con il versamento della quota annua. Avranno diritto di voto solo gli associati maggiorenni.
Ogni socio può rappresentare in assemblea per mezzo di delega scritta non più di un associato.
Quando è regolarmente convocata e costituita, rappresenta l’universalità degli associati e le deliberazioni da essa legittimamente adottate obbligano tutti gli associati, anche se non intervenuti o dissenzienti.
L’assemblea dovrà essere convocata presso la sede del G.A.M.-A.S.D. o comunque in luogo idoneo a garantirne la massima partecipazione degli associati.
La convocazione dell’assemblea avviene mediante affissione di avviso nella sede del G.A.M.-A.S.D. e contestuale comunicazione ai soci per mezzo di posta ordinaria, posta elettronica o di altri canali di comunicazione che possano certificare l'avvenuta ricezione della comunicazione.
Nella convocazione dell’assemblea devono essere indicati la data, l'ora e il luogo dell’adunanza unitamente all’elenco degli argomenti da discutere.
Le assemblee sono presiedute dal Presidente del Consiglio Direttivo; in caso di sua assenza o impedimento, dal Vice Presidente o una delle persone legittimamente intervenute all’assemblea e designata dalla maggioranza dei presenti. Il Presidente dirige e regola le discussioni e stabilisce le modalità e l’ordine delle notazioni.
L’assemblea nomina un segretario e, se necessario, due scrutatori. L’assistenza del segretario non è necessaria quando il verbale dell’assemblea sia redatto da un notaio. Di ogni assemblea si dovrà redigere apposito verbale firmato dal Presidente, dal segretario e, se nominati, dai due scrutatori; copia dello stesso deve essere messo a disposizione di tutti gli associati con le formalità ritenute più idonee dal Consiglio Direttivo a garantirne la massima diffusione.

Articolo 7 bis - Assemblea ordinaria
L’assemblea ordinaria deve essere convocata, a cura del Consiglio Direttivo, almeno una volta l’anno entro quattro mesi dalla chiusura dell’esercizio sociale per l’approvazione delle relazioni morali e del rendiconto economico e finanziario e per l’esame del bilancio preventivo.
Spetta all’assemblea ordinaria deliberare sugli indirizzi e sulle direttive generali del G.A.M.-A.S.D. nonché in merito all’approvazione dei regolamenti sociali, per la nomina degli organi direttivi del G.A.M.-A.S.D. e su tutti gli argomenti attinenti alla vita e ai rapporti del G.A.M.-A.S.D. che non rientrino nella competenza dell’assemblea straordinaria e che siano legittimamente sottoposti al suo esame.
La convocazione dell’assemblea ordinaria potrà essere richiesta al Consiglio Direttivo da almeno un terzo degli associati in regola con il pagamento delle quote associative all’atto della richiesta, che ne propongono l’ordine del giorno. In tal caso la convocazione è atto dovuto da parte del Consiglio Direttivo.
La convocazione dell’assemblea ordinaria avverrà minimo otto giorni prima dello svolgimento.
L’assemblea ordinaria è validamente costituita in prima convocazione con la presenza della maggioranza assoluta degli associati aventi diritto di voto e delibera validamente con voto favorevole della maggioranza dei presenti. Ogni socio ha diritto ad un voto. Trascorsa un’ora dalla prima convocazione l’assemblea ordinaria è validamente costituita qualunque sia il numero degli associati intervenuti e delibera con la maggioranza del voto dei presenti.

Articolo 7 ter - Assemblea straordinaria
L’assemblea straordinaria delibera sulle seguenti materie: approvazione e modificazione dello statuto sociale; atti e contratti relativi a diritti reali immobiliari; scioglimento dell’associazione e modalità di liquidazione.
La convocazione dell’assemblea straordinaria viene effettuata dal Consiglio Direttivo almeno cinque giorni prima dello svolgimento.
L’assemblea straordinaria in prima convocazione è validamente costituita quando sono presenti due terzi degli associati aventi diritto di voto e delibera con il voto favorevole della maggioranza dei presenti. Trascorsa un’ora dalla prima convocazione l’assemblea straordinaria è validamente costituita qualunque sia il numero degli associati intervenuti e delibera con la maggioranza del voto dei presenti.

Articolo 8 – Consiglio Direttivo
Il Consiglio Direttivo è composto da nove componenti e nel proprio ambito nomina il Presidente, il Vice Presidente e il segretario con funzione di tesoriere.
Il Consiglio Direttivo rimane in carica quattro anni e i suoi componenti sono rieleggibili.
Possono ricoprire cariche sociali i soli soci in regola con il pagamento delle quote associative che siano maggiorenni, che non abbiano riportato condanne passate in giudicato per delitti non colposi e che non siano stati assoggettati da parte del CONI o Ente ad esso aderente, a squalifiche o sospensioni per periodi complessivamente intesi superiori ad un anno.
In caso di vacanza di membri eletti, entreranno a far parte del Consiglio Direttivo i candidati che in graduatoria seguono immediatamente l’ultimo degli eletti. Qualora dopo l’ultimo eletto non vi siano altri candidati votati, sempre che il numero dei consiglieri sia superiore alla metà dei componenti eletti, il Consiglio Direttivo rimane in carica con il numero ridotto di componenti fino alla prima assemblea, dove saranno integrati i consiglieri vacanti.
Sono compiti del Consiglio Direttivo:
    • deliberare sulle domande di ammissione dei soci;
    • redigere il bilancio preventivo e quello consuntivo unitamente alle relazioni da sottoporre all’assemblea;
    • fissare le date delle assemblee ordinarie dei soci e convocare l’assemblea straordinaria qualora lo reputi necessario o venga chiesto dai soci;
    • redigere gli eventuali regolamenti interni relativi all'attività sociale da sottoporre all’approvazione dell’assemblea degli associati;
    • adottare i provvedimenti di radiazione verso i soci qualora si dovessero rendere necessari;
    • attuare le finalità previste dallo statuto e dare attuazione alle decisioni dell’assemblea dei soci.
Il Consiglio Direttivo si riunisce ogni qualvolta il Presidente lo ritenga necessario, oppure quando ne sia fatta richiesta da un terzo dei consiglieri e di norma almeno tre volte all’anno.
Il Consiglio Direttivo è validamente costituito con la presenza della maggioranza dei consiglieri in carica e delibera validamente con il voto favorevole della maggioranza dei presenti. In caso di parità il voto del Presidente è determinante.
Le deliberazioni del Consiglio Direttivo, per la loro validità, devono risultare da un verbale sottoscritto da chi ha presieduto la riunione e dal segretario. Lo stesso deve essere messo a disposizione di tutti gli associati con le formalità ritenute più idonee dal Consiglio Direttivo atte a garantirne la massima diffusione.

Articolo 9 - Altre figure
Il Presidente, per delega del Consiglio Direttivo, dirige il G.A.M.-A.S.D. e ne è il legale rappresentante in ogni evenienza.
Il Vice Presidente sostituisce il Presidente in caso di sua assenza o impedimento temporaneo.
Il Vice Presidente, inoltre, svolge quelle mansioni delle quali venga espressamente delegato.
Il segretario dà esecuzione alle deliberazioni del Presidente e del Consiglio Direttivo, redige i verbali delle riunioni, attende alla corrispondenza e come tesoriere, cura l’amministrazione del G.A.M.-A.S.D. e si incarica della tenuta dei libri contabili nonché delle riscossioni e dei pagamenti da effettuarsi previo mandato del Consiglio Direttivo.
Il direttore tecnico assolve il suo compito nel quadro delle finalità associative e secondo gli indirizzi del Consiglio Direttivo; fa proposte al consiglio per la nomina dei tecnici, dei quali ne è il coordinatore. È il responsabile tecnico-sportivo del G.A.M.-A.S.D.

Articolo 10 – Il bilancio
Il Consiglio Direttivo redige il bilancio preventivo e consuntivo da sottoporre all’approvazione assembleare.
Il bilancio deve essere redatto con chiarezza e deve rappresentare in modo veritiero e corretto la situazione patrimoniale ed economico-finanziaria dell’associazione nel rispetto del principio della trasparenza nei confronti degli associati.
Copia del bilancio deve essere messa a disposizione di tutti gli associati.
I mezzi finanziari sono costituiti dalle quote associative determinate annualmente dal Consiglio Direttivo, dai contributi di enti e associazioni, da lasciti e donazioni, dai proventi derivanti dalle attività organizzate dal G.A.M.-A.S.D.

Articolo 11 – Scioglimento
Lo scioglimento del G.A.M.-A.S.D. è deliberato dall’Assemblea generale dei soci, convocata in seduta straordinaria, con l’approvazione (a prescindere dal fatto che si svolga in prima o in seconda convocazione) di almeno 4/5 dei soci presenti. In questo caso non è ammesso il voto per delega. La richiesta da parte dei soci dell’Assemblea generale straordinaria avente per oggetto lo scioglimento del G.A.M.-A.S.D. deve essere presentata da almeno 4/5 dei soci.
L’assemblea, all’atto dell’eventuale residuo attivo del G.A.M.-A.S.D., delibererà, sentita l’autorità preposta, in merito alla destinazione dell’eventuale residuo attivo del patrimonio del G.A.M.-A.S.D.
La destinazione del patrimonio residuo avverrà a favore di altra associazione che persegua finalità analoghe ovvero a fini di pubblica utilità, fatta salva diversa destinazione imposta dalla legge.

Articolo 12 – Anno sociale
L’anno sociale e l’esercizio finanziario del G.A.M.-A.S.D. iniziano l'1 gennaio e terminano il 31 dicembre di ciascun anno.

Articolo 13 – Clausola compromissoria
Tutte le controversie insorgenti tra il G.A.M.-A.S.D. ed i soci e tra i soci medesimi saranno devolute all’esclusiva competenza di un Collegio Arbitrale (Collegio dei Probiviri) costituito secondo le regole previste dalle federazioni o enti sportivi a cui il G.A.M.-A.S.D. è affiliato.

Articolo 14 – Norma di rinvio
Per quanto non espressamente contemplato dal presente statuto si applicano le disposizioni dello statuto e dei regolamenti delle federazioni o enti sportivi a cui il G.A.M.-A.S.D. è affiliata e, in subordine, le norme del codice civile.
Il G.A.M.-A.S.D. accetta incondizionatamente tutte le disposizioni statutarie delle federazioni e degli enti riconosciuti dal CONI a cui è affiliata e si impegna ad accettare eventuali provvedimenti disciplinari, che gli organi sportivi competenti dovessero adottare a suo carico, nonché le decisioni che le autorità federali dovessero prendere in tutte le vertenze di carattere tecnico e disciplinare attinenti all’attività sportiva.
Costituiscono quindi parte integrante del presente statuto le norme degli statuti e dei regolamenti federali o regolamenti organici nella parte relativa all’organizzazione o alla gestione delle società affiliate.

Note:
 - usare Associazione al posto di GAM-ASD
