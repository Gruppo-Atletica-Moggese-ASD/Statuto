Gruppo Atletica Moggese
Associazione Sportiva Dilettantistica
Statuto

Articolo 1 – Denominazione e sede
È costituita in Moggio Udinese (UD), con sede in Via Arturo Zardini, 1, una associazione sportiva dilettantistica, ai sensi degli articoli 36 e seguenti del codice civile, denominata “Gruppo Atletica Moggese – Associazione Sportiva Dilettantistica", in breve "G. A. Moggese ASD" (d'ora in poi "Associazione").
La variazione dell’indirizzo, purché nello stesso Comune, potrà essere deliberata dal Consiglio Direttivo, senza che questo costituisca modifica del presente statuto.

Articolo 2 – Scopo
L'Associazione ha per finalità lo sviluppo e la diffusione di attività sportiva dilettantistica connessa alla pratica dell'atletica leggera intesa come mezzo di fondazione psico-fisica e morale.
L'Associazione è apolitica e non ha scopo di lucro; durante la sua vita non potranno essere distribuiti, nemmeno in modo indiretto o differito, avanzi di gestione, fondi, riserve o capitale.
L'Associazione è caratterizzata dalla democraticità della struttura, dall’uguaglianza dei diritti di tutti i Soci, dall’elettività delle cariche associative e dall’obbligatorietà del bilancio; è fondata sulle prestazioni volontarie, personali e gratuite dei propri aderenti e non può assumere lavoratori dipendenti o avvalersi di prestazioni di lavoro autonomo se non per assicurare il regolare funzionamento delle strutture o qualificare e specializzare le sue attività. Tutti gli incarichi sociali si intendono a titolo gratuito.

Articolo 3 - Attività
L'Associazione raggiunge gli scopi sociali mediante l'organizzazione e la gestione di ogni forma di attività sportiva dilettantistica, agonistica o ricreativa, motoria o meno, idonea a promuovere la conoscenza e la pratica dell’atletica leggera.
In particolare, l'Associazione si dedica in via stabile e principale alle seguenti attività:
    • svolgimento di attività didattica per l’avvio, l’aggiornamento o il perfezionamento della tecnica nello svolgimento delle varie discipline;
    • partecipazione a competizioni sportive, compresa la preparazione e l'assistenza, promuovendo valori come il fair play, la lealtà e il rispetto reciproco;
    • organizzazione di competizioni, eventi o manifestazioni sportive;
    • organizzazione di corsi didattici, progetti formativi o altri eventi, anche in collaborazione con scuole, associazioni, altri enti o istituzioni, al fine di divulgare i valori dell'attività fisica quale strumento per migliorare lo stato di salute, il benessere psico-fisico e la qualità della vita, nonché quale mezzo di educazione, di sviluppo e di aggregazione sociale.
Al fine di reperire le risorse necessarie al raggiungimento dei suoi scopi, l'Associazione può svolgere attività secondarie e strumentali, tra cui:
    • gestione, conduzione, manutenzione ordinaria di impianti ed attrezzature sportive;
    • acquisto collettivo di materiale tecnico sportivo da distribuire tra i Soci e i tesserati secondo il principio “dell’economia solidale” senza l’applicazione di alcun ricarico secondo le modalità di funzionamento dei gruppi di acquisto solidale;
    • rivendita di materiale sportivo;
    • stipula di contratti di sponsorizzazione e promo-pubblicitari e commercializzazione di diritti audiovisivi;
    • organizzazione di raccolte fondi, feste paesane, mostre, iniziative benefiche ed altri eventi, anche con somministrazione di bevande e alimenti,
    • altre attività deliberate dal Consiglio Direttivo nel rispetto di eventuali linee guida indicate dall’Assemblea dei Soci.

Articolo 4 – Durata
L'Associazione ha durata illimitata e può essere sciolta soltanto con delibera dell’Assemblea straordinaria dei Soci.

Articolo 5 – Soci
Può far parte dell'Associazione in qualità di Socio qualunque persona fisica che condivida gli obiettivi ed i valori dell'Associazione e che sia dotata di una irreprensibile condotta morale, civile e sportiva.
La validità della qualifica di Socio, efficacemente conseguita all’atto di presentazione della domanda di ammissione, è subordinata all’accoglimento della domanda stessa da parte del Consiglio Direttivo e al pagamento della quota associativa. Una eventuale respinta da parte del Consiglio Direttivo deve sempre essere motivata; contro tale decisione l'interessato può appellarsi all’Assemblea generale dei Soci.
La validità della qualifica di Socio si rinnova annualmente con il pagamento della quota associativa. L'importo, definito dal Consiglio Direttivo unitamente a modalità e termini di pagamento, non può essere restituito, trasferito a terzi o rivalutato.
Viene espressamente escluso ogni limite, sia temporale che operativo, al rapporto associativo medesimo e ai diritti che ne derivano, fermo restando il diritto di recesso.
In caso di domanda di ammissione a Socio presentata da un minorenne, la stessa deve essere controfirmata dall’esercente la responsabilità genitoriale. Chi sottoscrive la domanda rappresenta il minore a tutti gli effetti nei confronti dell’Associazione e risponde verso la stessa per tutte le obbligazioni del Socio minorenne.

Articolo 5 bis – Diritti dei Soci
Ogni Socio gode, dal momento dell’ammissione e fintantoché è in regola con il versamento del contributo associativo annuale, del diritto di partecipazione e voto alle Assemblee generali dei Soci. Alle Assemblee sono convocati anche i Soci minorenni che vengono rappresentati, con diritto di voto, dall’esercente la potestà genitoriale che ha sottoscritto la domanda di ammissione a Socio del minore. Il diritto all'elettorato passivo è riservato ai Soci maggiorenni; tale diritto viene automaticamente acquisito dal Socio minorenne al raggiungimento della maggiore età.
La qualifica di Socio dà inoltre diritto a partecipare alle attività associative, frequentare la sede sociale e consultare i libri sociali secondo le modalità stabilite dal Consiglio Direttivo.

Articolo 5 ter – Decadenza dei Soci
I Soci cessano di appartenere all'Associazione nei seguenti casi:
    • recesso volontario, con efficacia dal trentesimo giorno successivo a quello nel quale la relativa comunicazione è ricevuta dal Consiglio Direttivo;
    • morosità protrattasi per oltre due mesi dalla scadenza dei termini per il versamento della quota associativa;
    • radiazione deliberata dalla maggioranza assoluta dei componenti del Consiglio Direttivo, pronunciata contro il Socio che commette azioni ritenute disonorevoli dentro e fuori dell’Associazione o che, con la sua condotta, costituisce ostacolo al buon andamento del Sodalizio. Il provvedimento di radiazione assunto dal Consiglio Direttivo deve essere ratificato dall’Assemblea generale dei Soci. Il provvedimento di radiazione rimane sospeso fino alla data di svolgimento dell’Assemblea. Nel corso di tale Assemblea, alla quale deve essere convocato il Socio interessato, si procede in contraddittorio con quest'ultimo ad una disamina degli addebiti. Il Socio radiato non può essere più ammesso.

Articolo 6 – Organi
Gli organi sociali sono:
    • l’Assemblea generale dei Soci;
    • il Consiglio Direttivo;
    • il Presidente del Consiglio Direttivo.

Articolo 7 – Assemblea generale dei Soci
L’Assemblea generale dei Soci, o Assemblea dei Soci o Assemblea, è il massimo organo deliberativo dell'Associazione ed è convocata in sessioni ordinarie o straordinarie.
Possono partecipare attivamente alle Assemblee i soli Soci iscritti nel libro dei Soci da almeno tre mesi e in regola con il pagamento della quota associativa.
Ogni Socio può rappresentare in Assemblea per mezzo di delega scritta non più di un altro Socio.
Quando è regolarmente convocata e costituita, l'Assemblea rappresenta l’universalità dei Soci e le deliberazioni da essa legittimamente adottate obbligano tutti i Soci, anche se non intervenuti o dissenzienti.
L’Assemblea deve essere convocata presso la sede dell'Associazione o comunque in luogo idoneo a garantirne la massima partecipazione dei Soci.
La convocazione dell’Assemblea avviene mediante affissione di avviso nella sede o nella bacheca dell'Associazione e contestuale comunicazione ai Soci per mezzo di posta ordinaria, posta elettronica o di altri canali di comunicazione che possano raggiungere individualmente gli interessati.
Nell'avviso di convocazione devono essere indicati la data, l'ora e il luogo dell’adunanza (sia in prima che in seconda convocazione) unitamente all’elenco degli argomenti da discutere ed eventuali modalità di partecipazione da remoto.
Le Assemblee sono presiedute dal Presidente del Consiglio Direttivo; in caso di sua assenza o impedimento, dal Vice Presidente del Consiglio Direttivo o, in subordine, da una delle persone legittimamente intervenute all’Assemblea e designata dalla maggioranza dei presenti. Il Presidente d'Assemblea dirige e regola le discussioni e stabilisce le modalità e l’ordine delle votazioni.
L’Assemblea nomina un Segretario d'Assemblea e, se necessario, due scrutatori. L’assistenza del Segretario d'Assemblea non è necessaria quando il verbale dell’Assemblea sia redatto da un notaio. Di ogni Assemblea deve essere redatto un verbale che dovrà essere firmato dal Presidente d'Assemblea, dal Segretario d'Assemblea e, se nominati, dai due scrutatori; copia dello stesso deve essere messa a disposizione di tutti i Soci con le formalità ritenute più idonee dal Consiglio Direttivo per garantirne la massima diffusione.

Articolo 7 bis - Assemblea ordinaria
L’Assemblea ordinaria delibera sugli indirizzi e sulle direttive generali dell'Associazione nonché in merito all’approvazione dei regolamenti sociali, per l'elezione degli organi direttivi dell'Associazione e su tutti gli argomenti attinenti alla vita e ai rapporti dell'Associazione che non rientrino nella competenza dell’Assemblea straordinaria e che siano legittimamente sottoposti al suo esame.
L’Assemblea ordinaria deve essere convocata almeno una volta l’anno, entro quattro mesi dalla chiusura dell’esercizio sociale, per l’approvazione dei bilanci e l'esame delle relazioni morali.
La convocazione dell’Assemblea ordinaria viene effettuata dal Consiglio Direttivo almeno otto giorni prima dello svolgimento.
L’Assemblea ordinaria è validamente costituita in prima convocazione quando è presente la maggioranza assoluta dei Soci. Trascorsa un’ora dalla prima convocazione, l’Assemblea ordinaria è validamente costituita qualunque sia il numero di Soci intervenuti. In ogni caso, l'Assemblea ordinaria delibera validamente con il voto favorevole della maggioranza dei Soci presenti.

Articolo 7 ter - Assemblea straordinaria
L’Assemblea straordinaria delibera sulle seguenti materie: approvazione e modifica dello statuto sociale; atti e contratti relativi a diritti reali immobiliari; scioglimento dell’Associazione e modalità di liquidazione.
La convocazione dell’Assemblea straordinaria viene effettuata dal Consiglio Direttivo almeno cinque giorni prima dello svolgimento.
La convocazione dell’Assemblea straordinaria può essere richiesta al Consiglio Direttivo da almeno un terzo dei Soci. In tal caso la convocazione è atto dovuto da parte del Consiglio Direttivo ed i richiedenti ne propongono l’ordine del giorno.
L’Assemblea straordinaria è validamente costituita in prima convocazione quando sono presenti due terzi dei Soci. Trascorsa un’ora dalla prima convocazione, l’Assemblea straordinaria è validamente costituita qualunque sia il numero di Soci intervenuti. In ogni caso, l'Assemblea straordinaria delibera validamente con il voto favorevole della maggioranza dei Soci presenti.

Articolo 8 – Consiglio Direttivo
Il Consiglio Direttivo è composto dai nove Soci che occupano i primi posti nella graduatoria risultante dallo spoglio elettorale. In caso di parità di voti ricevuti, la precedenza è data al candidato più anziano. In caso di rinuncia, dimissioni o vacanza di membri eletti, subentrano i candidati che in graduatoria seguono immediatamente l’ultimo degli eletti. Qualora dopo l’ultimo eletto non vi siano altri candidati votati, sempre che il numero dei Consiglieri sia superiore alla metà dei componenti eletti, il Consiglio Direttivo rimane in carica con il numero ridotto di componenti fino all'Assemblea successiva, dove saranno integrati i Consiglieri vacanti.
Il Consiglio Direttivo rimane in carica quattro anni e i suoi componenti sono rieleggibili. Il Consiglio Direttivo decade anticipatamente in caso di:
    • contemporanea vacanza, per qualsivoglia causa, di oltre la metà dei suoi componenti;
    • dimissioni o impedimento definitivo del Presidente;
    • mancata approvazione del bilancio consuntivo di esercizio da parte dell’Assemblea.
In queste ipotesi il Presidente o, in caso di suo impedimento o vacanza, il Vice Presidente oppure, in subordine, il consigliere più anziano, dovrà provvedere entro due mesi alla convocazione dell’Assemblea, da celebrarsi entro il mese successivo, curando nel frattempo l’ordinaria amministrazione.
Sono compiti del Consiglio Direttivo:
    • deliberare sulle domande di ammissione dei Soci;
    • adottare i provvedimenti di radiazione verso i Soci qualora si dovessero rendere necessari;
    • occuparsi della convocazione delle Assemblee qualora lo reputi necessario o venga chiesto dai Soci;
    • redigere i bilanci e le relazioni da sottoporre all’attenzione dell'Assemblea;
    • redigere gli eventuali regolamenti interni relativi all'attività sociale da sottoporre all’approvazione dell’Assemblea;
    • attuare le finalità previste dallo statuto e rendere operative le decisioni dell’Assemblea.
Il Consiglio Direttivo si riunisce ogni qualvolta il Presidente lo ritenga necessario, oppure quando ne sia fatta richiesta da un terzo dei Consiglieri e di norma almeno tre volte all’anno.
Il Consiglio Direttivo è validamente costituito con la presenza (anche da remoto se si utilizzano strumenti e tecnologie che garantiscano in continuo la possibiltà di interazione reciproca) della maggioranza dei Consiglieri in carica e delibera validamente con il voto favorevole della maggioranza dei Consiglieri presenti. In caso di parità il voto del Presidente è determinante. In caso di assenza del Presidente e del Vice Presidente, le funzioni del Presidente sono svolte da uno dei Consiglieri presenti designato dalla maggioranza dei presenti.
Le deliberazioni del Consiglio Direttivo, per la loro validità, devono risultare da un verbale sottoscritto dal verbalizzatore stesso e da chi ha presieduto la riunione. Il verbale deve essere messo a disposizione per la consultazione da parte dei Soci che ne facciano richiesta.

Articolo 9 - Cariche sociali
I Consiglieri sono tutti e soli i membri del Consiglio Direttivo e si spartiscono gli incarichi nel modo che ritengono più opportuno per il miglior raggiungimento degli obiettivi sociali.
I Consiglieri Aggiunti possono essere nominati dal Consiglio Direttivo per partecipare, senza diritto di voto, alle sue riunioni e alla sua attività al fine di aiutare nella gestione e nell'indirizzamento dell'Associazione.
Il Consiglio Direttivo nomina nel proprio ambito il Presidente, il Vice Presidente, il Segretario ed il Tesoriere. Non è esclusa la possibilità di assegnare i ruoli di Segretario e Tesoriere allo stesso Consigliere.
Il Presidente, per delega del Consiglio Direttivo, dirige l'Associazione e ne è il legale rappresentante in ogni evenienza.
Il Vice Presidente sostituisce il Presidente in caso di sua assenza o impedimento temporaneo. Il Vice Presidente, inoltre, svolge quelle mansioni delle quali venga espressamente delegato dal Presidente.
Il Segretario cura gli aspetti amministrativi dell'Associazione, coordina l'esecuzione delle deliberazioni del Consiglio Direttivo, redige i verbali delle riunioni, attende alla corrispondenza e si occupa della tenuta degli archivi.
Il Tesoriere cura gli aspetti finanziari dell'Associazione, si incarica della tenuta dei libri contabili, della predisposizione dei bilanci, della gestione dei conti bancari nonché delle riscossioni e dei pagamenti da effettuare previo mandato del Consiglio Direttivo.
Il Direttore Tecnico, che può essere nominato dal Consiglio Direttivo anche all'esterno del suo ambito, assolve il suo compito nel quadro delle finalità associative e secondo gli indirizzi del Consiglio Direttivo; fa proposte al Consiglio Direttivo per la nomina dei tecnici, dei quali ne è il coordinatore. È il responsabile tecnico-sportivo dell'Associazione.
Possono ricoprire cariche sociali i soli Soci maggiorenni che non incorrano in cause di incompatibilità previste dall’ordinamento, ivi incluso quello sportivo, che non abbiano riportato condanne passate in giudicato per delitti non colposi e che non siano stati assoggettati da parte di CONI, CIP o federazioni ed enti sportivi ad essi aderenti, a squalifiche o sospensioni per periodi complessivamente intesi superiori ad un anno.

Articolo 10 – Il bilancio
Il Consiglio Direttivo redige annualmente i bilanci, preventivo e consuntivo, da sottoporre all’approvazione assembleare.
I bilanci devono essere redatti con chiarezza e devono rappresentare in modo veritiero e corretto la situazione patrimoniale ed economico-finanziaria dell'Associazione nel rispetto del principio della trasparenza nei confronti dei Soci.
I bilanci devono essere messi a disposizione per la consultazione da parte dei Soci che ne facciano richiesta.
Il patrimonio dell'Associazione è costituito dai beni mobili/immobili di proprietà dell’Associazione nonché acquisiti mediante lasciti o donazioni; dai contributi, erogazioni, lasciti e donazioni di enti e soggetti, sia pubblici che privati; da eventuali fondi di riserva costituiti con le eccedenze di bilancio.
I mezzi finanziari dell'Associazione sono costituiti dalle quote associative annuali ed eventuali contributi determinati dal Consiglio Direttivo, dai proventi derivanti dalle attività organizzate dall'Associazione e da eventuali proventi di natura commerciale.
L’Associazione destina eventuali avanzi di gestione allo svolgimento dell’attività statutaria o all’incremento del proprio patrimonio.

Articolo 11 – Scioglimento
Lo scioglimento dell'Associazione è deliberato dall’Assemblea generale dei Soci, convocata in seduta straordinaria, con l’approvazione (a prescindere dal fatto che si svolga in prima o in seconda convocazione) di almeno 4/5 dei Soci presenti. In questo caso non è ammesso il voto per delega. La richiesta da parte dei Soci dell’Assemblea generale straordinaria avente per oggetto lo scioglimento dell'Associazione deve essere presentata da almeno 4/5 dei Soci.
L’Assemblea, all’atto dell’eventuale residuo attivo dell'Associazione, delibera, sentita l’autorità preposta, in merito alla destinazione dell’eventuale residuo attivo del patrimonio dell'Associazione. La destinazione del patrimonio residuo deve comunque avvenire in favore di altra associazione, ente o istituzione che persegua finalità sportive analoghe, fatte salve le diverse destinazioni imposte dalla legge.

Articolo 12 – Anno sociale
L’anno sociale e l’esercizio finanziario dell'Associazione iniziano l'1 gennaio e terminano il 31 dicembre di ciascun anno.

Articolo 13 – Clausola compromissoria
Tutte le controversie insorgenti tra l'Associazione ed i Soci o tra i Soci medesimi sono devolute all’esclusiva competenza di un Collegio Arbitrale (Collegio dei Probiviri) costituito secondo le regole previste dalle federazioni o enti sportivi a cui l'Associazione è affiliata.

Articolo 14 – Norme di rinvio
L'Associazione accetta incondizionatamente tutte le disposizioni statutarie delle federazioni ed enti sportivi riconosciuti dal CONI o dal CIP a cui è affiliata e si impegna ad accettare eventuali provvedimenti disciplinari che gli organi sportivi competenti dovessero adottare a suo carico, nonché le decisioni che le autorità federali dovessero prendere in tutte le vertenze di carattere tecnico e disciplinare attinenti all’attività sportiva.
Per quanto non espressamente contemplato dal presente statuto si applicano le disposizioni degli statuti e dei regolamenti delle suddette federazioni ed enti sportivi nella parte relativa all’organizzazione o alla gestione delle associazioni affiliate e, in subordine, le norme del codice civile e le disposizioni di legge vigenti di settore.
