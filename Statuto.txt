Gruppo Atletica Moggese
Associazione Sportiva Dilettantistica
Statuto

Articolo 1 – Denominazione e sede
È costituita in Moggio Udinese (UD) con sede in Via Arturo Zardini, 1 una associazione sportiva dilettantistica, ai sensi degli articoli 36 e seguenti del codice civile, denominata “Gruppo Atletica Moggese – Associazione Sportiva Dilettantistica".

Articolo 2 – Scopo
L'Associazione ha per finalità lo sviluppo e la diffusione di attività sportiva connessa alla pratica dell'atletica leggera intesa come mezzo di fondazione psico-fisica e morale dei Soci.
L'Associazione è apolitica e non ha scopo di lucro; durante la sua vita non potranno essere distribuiti, nemmeno in modo indiretto, avanzi di gestione, fondi, riserve o capitale.
L'Associazione è caratterizzata dalla democraticità della struttura, dall’elettività delle cariche associative e dall’obbligatorietà del bilancio; è fondata sulle prestazioni volontarie, personali e gratuite dei propri aderenti e non può assumere lavoratori dipendenti o avvalersi di prestazioni di lavoro autonomo se non per assicurare il regolare funzionamento delle strutture o qualificare e specializzare le sue attività. Tutti gli incarichi sociali si intendono a titolo gratuito.

Articolo 3 - Attività
L'Associazione raggiunge gli scopi sociali mediante la gestione di ogni forma di attività: agonistica, ricreativa o qualsiasi attività, motoria e non, idonea a promuovere la conoscenza e la pratica dell’atletica leggera.
Potrà, tra l’altro, svolgere l’attività di gestione, conduzione, manutenzione ordinaria di impianti ed attrezzature sportive. Il Sodalizio è altresì tenuto allo svolgimento di attività didattica per l’avvio, l’aggiornamento e il perfezionamento nello svolgimento della pratica sportiva dell’atletica leggera.

Articolo 4 – Durata
La durata dell'Associazione è illimitata. Quest'ultima potrà essere sciolta solo con delibera dell’Assemblea straordinaria dei Soci.

Articolo 5 – Soci
Possono far parte dell'Associazione in qualità di Socio solo le persone fisiche che condividono gli obiettivi e i valori dell'Associazione e che sono dotati di una irreprensibile condotta morale, civile e sportiva.
La validità della qualifica di Socio, efficacemente conseguita all’atto di presentazione della domanda di ammissione, è subordinata all’accoglimento della domanda stessa da parte del Consiglio Direttivo e al pagamento della quota associativa. Una eventuale respinta da parte del Consiglio Direttivo deve sempre essere motivata; contro tale decisione l'interessato può appellarsi all’Assemblea generale dei Soci.
La validità della qualifica di Socio si rinnova annualmente con il pagamento della quota associativa. L'importo, definito dal Consiglio Direttivo unitamente a modalità e termini di pagamento, non può essere restituito, trasferito a terzi o rivalutato.
Viene espressamente escluso ogni limite, sia temporale che operativo, al rapporto associativo medesimo e ai diritti che ne derivano.
In caso di domanda di ammissione a Socio presentate da minorenni le stesse dovranno essere controfirmate dall’esercente la patria potestà parentale. Il genitore che sottoscrive la domanda, rappresenta il minore a tutti gli effetti nei confronti dell’Associazione e risponde verso la stessa per tutte le obbligazioni del Socio minorenne.

Articolo 5 bis – Diritti dei Soci
Tutti i Soci maggiorenni godono, dal momento dell’ammissione, del diritto di partecipazione alle Assemblee generali dei Soci nonché dell’elettorato attivo e passivo. Tale diritto sarà automaticamente acquisito dal Socio minorenne alla prima Assemblea svoltasi dopo il raggiungimento della maggiore età.
La qualifica di Socio dà diritto a frequentare le attività e la sede sociali, secondo le modalità stabilite dal Consiglio Direttivo.

Articolo 5 ter – Decadenza dei Soci
I Soci cessano di appartenere all'Associazione nei seguenti casi:
    • dimissioni volontarie;
    • morosità protrattasi per oltre due mesi dalla scadenza dei termini per il versamento della quota associativa;
    • radiazione deliberata dalla maggioranza assoluta dei componenti del Consiglio Direttivo, pronunciata contro il Socio che commette azioni ritenute disonorevoli dentro e fuori dell’Associazione o che, con la sua condotta, costituisce ostacolo al buon andamento del Sodalizio. Il provvedimento di radiazione assunto dal Consiglio Direttivo deve essere ratificato dall’Assemblea generale dei Soci. Il provvedimento di radiazione rimane sospeso fino alla data di svolgimento dell’Assemblea. Nel corso di tale Assemblea, alla quale deve essere convocato il Socio interessato, si procederà in contraddittorio con quest'ultimo ad una disamina degli addebiti. Il Socio radiato non può essere più ammesso.

Articolo 6 – Organi
Gli organi sociali sono:
    • l’Assemblea generale dei Soci;
    • il Consiglio Direttivo;
    • il Presidente del Consiglio Direttivo.

Articolo 7 – Assemblea generale dei Soci
L’Assemblea generale dei Soci, o Assemblea dei Soci o Assemblea, è il massimo organo deliberativo dell'Associazione ed è convocata in sessioni ordinarie o straordinarie.
Potranno prendere parte alle Assemblee ordinarie o straordinarie dell'Associazione i soli Soci in regola con il pagamento della quota associativa. Avranno diritto di voto solo i Soci maggiorenni.
Ogni Socio può rappresentare in Assemblea per mezzo di delega scritta non più di un Socio.
Quando è regolarmente convocata e costituita, l'Assemblea rappresenta l’universalità dei Soci e le deliberazioni da essa legittimamente adottate obbligano tutti i Soci, anche se non intervenuti o dissenzienti.
L’Assemblea deve essere convocata presso la sede dell'Associazione o comunque in luogo idoneo a garantirne la massima partecipazione dei Soci.
La convocazione dell’Assemblea avviene mediante affissione di avviso nella sede o nella bacheca dell'Associazione e contestuale comunicazione ai Soci per mezzo di posta ordinaria, posta elettronica o di altri canali di comunicazione che possano raggiungere individualmente gli interessati.
Nella convocazione dell’Assemblea devono essere indicati la data, l'ora e il luogo dell’adunanza unitamente all’elenco degli argomenti da discutere.
Le Assemblee sono presiedute dal Presidente del Consiglio Direttivo; in caso di sua assenza o impedimento, dal Vice Presidente del Consiglio Direttivo o da una delle persone legittimamente intervenute all’Assemblea e designata dalla maggioranza dei presenti. Il Presidente dell'Assemblea dirige e regola le discussioni e stabilisce le modalità e l’ordine delle notazioni.
L’Assemblea nomina un Segretario dell'Assemblea e, se necessario, due scrutatori. L’assistenza del Segretario dell'Assemblea non è necessaria quando il verbale dell’Assemblea sia redatto da un notaio. Di ogni Assemblea si dovrà redigere apposito verbale firmato dal Presidente dell'Assemblea, dal Segretario dell'Assemblea e, se nominati, dai due scrutatori; copia dello stesso deve essere messa a disposizione di tutti i Soci con le formalità ritenute più idonee dal Consiglio Direttivo a garantirne la massima diffusione.

Articolo 7 bis - Assemblea ordinaria
L’Assemblea ordinaria delibera sugli indirizzi e sulle direttive generali dell'Associazione nonché in merito all’approvazione dei regolamenti sociali, per la nomina degli organi direttivi dell'Associazione e su tutti gli argomenti attinenti alla vita e ai rapporti dell'Associazione che non rientrino nella competenza dell’Assemblea straordinaria e che siano legittimamente sottoposti al suo esame.
L’Assemblea ordinaria deve essere convocata almeno una volta l’anno, entro quattro mesi dalla chiusura dell’esercizio sociale, per l’approvazione delle relazioni morali e del rendiconto economico e finanziario e per l’esame del bilancio preventivo.
La convocazione dell’Assemblea ordinaria viene effettuata dal Consiglio Direttivo almeno otto giorni prima dello svolgimento.
L’Assemblea ordinaria è validamente costituita in prima convocazione quando è presente la maggioranza assoluta dei Soci aventi diritto di voto e delibera validamente con il voto favorevole della maggioranza dei presenti. Trascorsa un’ora dalla prima convocazione, l’Assemblea ordinaria è validamente costituita qualunque sia il numero di Soci intervenuti e delibera con la maggioranza del voto dei presenti.

Articolo 7 ter - Assemblea straordinaria
L’Assemblea straordinaria delibera sulle seguenti materie: approvazione e modifica dello statuto sociale; atti e contratti relativi a diritti reali immobiliari; scioglimento dell’Associazione e modalità di liquidazione.
La convocazione dell’Assemblea straordinaria viene effettuata dal Consiglio Direttivo almeno cinque giorni prima dello svolgimento.
La convocazione dell’Assemblea straordinaria potrà essere richiesta al Consiglio Direttivo da almeno un terzo dei Soci in regola con il pagamento delle quote associative all’atto della richiesta; in tal caso i richiedenti propongono l’ordine del giorno. In tal caso la convocazione è atto dovuto da parte del Consiglio Direttivo.
L’Assemblea straordinaria è validamente costituita in prima convocazione quando sono presenti due terzi dei Soci aventi diritto di voto e delibera validamente con il voto favorevole della maggioranza dei presenti. Trascorsa un’ora dalla prima convocazione, l’Assemblea straordinaria è validamente costituita qualunque sia il numero di Soci intervenuti e delibera con la maggioranza del voto dei presenti.

Articolo 8 – Consiglio Direttivo
Il Consiglio Direttivo è composto da nove componenti. Nel proprio ambito nomina il Presidente, il Vice Presidente e il Segretario con funzione di tesoriere; può nominare il Direttore Tecnico anche all'esterno del proprio ambito.
Il Consiglio Direttivo rimane in carica quattro anni e i suoi componenti sono rieleggibili.
Possono ricoprire cariche sociali i soli Soci in regola con il pagamento delle quote associative che siano maggiorenni, che non abbiano riportato condanne passate in giudicato per delitti non colposi e che non siano stati assoggettati da parte del CONI o Ente sportivo ad esso aderente, a squalifiche o sospensioni per periodi complessivamente intesi superiori ad un anno.
In caso di vacanza di membri eletti, entreranno a far parte del Consiglio Direttivo i candidati che in graduatoria seguono immediatamente l’ultimo degli eletti. Qualora dopo l’ultimo eletto non vi siano altri candidati votati, sempre che il numero dei consiglieri sia superiore alla metà dei componenti eletti, il Consiglio Direttivo rimane in carica con il numero ridotto di componenti fino all'Assemblea successiva, dove saranno integrati i consiglieri vacanti.
Sono compiti del Consiglio Direttivo:
    • deliberare sulle domande di ammissione dei Soci;
    • redigere il bilancio preventivo e quello consuntivo unitamente alle relazioni da sottoporre all’approvazione dell'Assemblea;
    • fissare le date delle Assemblee ordinarie e convocare le Assemblee qualora lo reputi necessario o venga chiesto dai Soci;
    • redigere gli eventuali regolamenti interni relativi all'attività sociale da sottoporre all’approvazione dell’Assemblea;
    • adottare i provvedimenti di radiazione verso i Soci qualora si dovessero rendere necessari;
    • attuare le finalità previste dallo statuto e rendere operative le decisioni dell’Assemblea.
Il Consiglio Direttivo si riunisce ogni qualvolta il Presidente lo ritenga necessario, oppure quando ne sia fatta richiesta da un terzo dei consiglieri e di norma almeno tre volte all’anno.
Il Consiglio Direttivo è validamente costituito con la presenza della maggioranza dei consiglieri in carica e delibera validamente con il voto favorevole della maggioranza dei presenti. In caso di parità il voto del Presidente è determinante. In caso di assenza del Presidente e del Vice Presidente, le funzioni del Presidente sono svolte da uno dei consiglieri presenti designato dalla maggioranza dei presenti.
Le deliberazioni del Consiglio Direttivo, per la loro validità, devono risultare da un verbale sottoscritto da chi ha presieduto la riunione e dal Segretario. Il verbale deve essere messo a disposizione di tutti i Soci con le formalità ritenute più idonee dal Consiglio Direttivo atte a garantirne la massima diffusione.

Articolo 9 - Incarichi e responsabilità
Il Presidente, per delega del Consiglio Direttivo, dirige L'Associazione e ne è il legale rappresentante in ogni evenienza.
Il Vice Presidente sostituisce il Presidente in caso di sua assenza o impedimento temporaneo. Il Vice Presidente, inoltre, svolge quelle mansioni delle quali venga espressamente delegato.
Il Segretario dà esecuzione alle richieste del Presidente e alle deliberazioni del Consiglio Direttivo, redige i verbali delle riunioni, attende alla corrispondenza, come tesoriere cura l’amministrazione dell'Associazione, si incarica della tenuta dei libri contabili nonché delle riscossioni e dei pagamenti da effettuare previo mandato del Consiglio Direttivo.
Il Direttore Tecnico assolve il suo compito nel quadro delle finalità associative e secondo gli indirizzi del Consiglio Direttivo; fa proposte al Consiglio Direttivo per la nomina dei tecnici, dei quali ne è il coordinatore. È il responsabile tecnico-sportivo dell'Associazione.

Articolo 10 – Il bilancio
Il Consiglio Direttivo redige i bilanci, preventivo e consuntivo, da sottoporre all’approvazione assembleare.
I bilanci devono essere redatti con chiarezza e devono rappresentare in modo veritiero e corretto la situazione patrimoniale ed economico-finanziaria dell'Associazione nel rispetto del principio della trasparenza nei confronti dei Soci.
I bilanci devono essere messi a disposizione per la consultazione da parte dei Soci che ne facciano richiesta.
I mezzi finanziari sono costituiti dalle quote associative determinate annualmente dal Consiglio Direttivo, dai contributi di enti e associazioni, da lasciti e donazioni, dai proventi derivanti dalle attività organizzate dall'Associazione.

Articolo 11 – Scioglimento
Lo scioglimento dell'Associazione è deliberato dall’Assemblea generale dei Soci, convocata in seduta straordinaria, con l’approvazione (a prescindere dal fatto che si svolga in prima o in seconda convocazione) di almeno 4/5 dei Soci presenti. In questo caso non è ammesso il voto per delega. La richiesta da parte dei Soci dell’Assemblea generale straordinaria avente per oggetto lo scioglimento dell'Associazione deve essere presentata da almeno 4/5 dei Soci.
L’Assemblea, all’atto dell’eventuale residuo attivo dell'Associazione, delibererà, sentita l’autorità preposta, in merito alla destinazione dell’eventuale residuo attivo del patrimonio dell'Associazione. La destinazione del patrimonio residuo avverrà comunque in favore di altra associazione che persegua finalità analoghe ovvero a fini di pubblica utilità, fatta salva diversa destinazione imposta dalla legge.

Articolo 12 – Anno sociale
L’anno sociale e l’esercizio finanziario dell'Associazione iniziano l'1 gennaio e terminano il 31 dicembre di ciascun anno.

Articolo 13 – Clausola compromissoria
Tutte le controversie insorgenti tra l'Associazione ed i Soci e tra i Soci medesimi saranno devolute all’esclusiva competenza di un Collegio Arbitrale (Collegio dei Probiviri) costituito secondo le regole previste dalle federazioni o enti sportivi a cui l'Associazione è affiliata.

Articolo 14 – Norma di rinvio
Per quanto non espressamente contemplato dal presente statuto si applicano le disposizioni degli statuti e dei regolamenti delle federazioni e degli enti sportivi a cui l'Associazione è affiliata e, in subordine, le norme del codice civile.
L'Associazione accetta incondizionatamente tutte le disposizioni statutarie delle federazioni e degli enti sportivi riconosciuti dal CONI a cui è affiliata e si impegna ad accettare eventuali provvedimenti disciplinari che gli organi sportivi competenti dovessero adottare a suo carico, nonché le decisioni che le autorità federali dovessero prendere in tutte le vertenze di carattere tecnico e disciplinare attinenti all’attività sportiva.
Costituiscono quindi parte integrante del presente statuto le norme degli statuti e dei regolamenti federali o regolamenti organici nella parte relativa all’organizzazione o alla gestione delle associazioni affiliate.
